---
title: เครื่องมือทำฟอนต์
tag: article
---

หลังจากหนึ่งปีที่ใช้แต่ Linux กับโปรแกรมโอเพ่นซอร์สก็พบว่า Linux ทำหลายอย่างได้ดีกว่า Mac OS ผมใช้งาน [Ubuntu](http://ubuntu.com/) กับ netbook เครื่องจิ๋วราคายาจกเป็นหลัก เพราะพกพาสะดวกเวลาเดินทาง ทำหายหรือทำเครื่องตกน้ำก็คงไม่ร้องไห้ (ถ้าใช้ MacBook Air อาจฟูมฟาย) แถม Ubuntu ยังเป็น Linux ที่มีเครื่องมือโอเพ่นซอร์สพร้อมใช้งานมากกว่า [Homebrew](http://brew.sh/) ใน Mac OS

ผมทำฟอนต์เป็นงานอดิเรก เพราะเคยมีอาชีพรับจ้างทำเว็บไซต์แล้วรู้สึกว่าตัวเลือกฟอนต์ไทยสำหรับใช้งานในเว็บมันจำกัดมาก แถมตัวอักษรไทยในฟอนต์ส่วนใหญ่ยังใช้พื้นที่ว่างไม่ได้สัดส่วนที่เหมาะกับตัวอักษรละตินในเว็บไซต์ (เรื่องนี้เป็นมุมมองส่วนตัว วันหลังค่อยอธิบายว่าเพราะอะไร) เลยเริ่มทำ [บุญฟอนต์](http://sungsit.com/boon/) เพื่อทดสอบอะไรบางอย่าง แม้จะทำได้ไม่เข้าที่เข้าทางนักแต่ปรากฎว่าทำแล้ว **ติดงอมแงม** เลิกทำไม่ได้ แม้จะไม่ใช่มืออาชีพและวาด glyph แต่ละตัวได้ช้ามาก แต่ก็อยากบันทึกประสบการณ์และวิธีแก้ปัญหาต่างๆ ไว้ด้วย 

เครื่องมือหลักๆ ที่ผมใช้ คือ

1. [FontForge](http://fontforge.org/) ผมไม่เคยใช้โปรแกรม Font Editor อื่นทั้งฟรีและไม่ฟรี อย่าง [FontLab](http://www.fontlab.com/font-editor/fontlab-studio/) หรือ [Microsoft Volt](https://www.microsoft.com/typography/VOLT.mspx) เลยไม่รู้จะเปรียบเทียบยังไง ที่แน่ๆ คือ FontForge หน้าตาอินเตอร์เฟสเห่ยสุดๆ แต่ก็ทำทุกอย่างได้เท่าที่ OpenType ต้องการ ความสามารถของมันไม่เป็นรองใครแน่
2. [InkScape](http://inkscape.org/) ผมไม่ค่อยถนัดวาด glyph ใน FontForge เพราะมันใช้งานยาก วาดเส้นโค้งในโปรแกรมสำหรับสร้างภาพเวคเตอร์อย่าง InkScape แล้ว copy ลง FontForge สะดวกกว่าเยอะ (InkScape ก็คล้าย [Adobe Illustrator](http://www.adobe.com/products/illustrator.html) วาดทุกอย่างได้เท่าที่คุณจะจินตนาการออก แต่อาจต้องใช้ความพยายามเพิ่มขึ้นนิดหน่อย)

การติดตั้งโปรแกรมพวกนี้ใน Ubuntu นั้นสะดวกมาก จะใช้ Software Center หรือ `apt-get` ก็ได้ (แต่ FontForge จาก Apt repository ของ Ubuntu รุ่นก่อน 12.10 ใช้งานไม่ได้นะครับ มันเปิดแล้วดับตลอด ต้องคอมไฟล์จากซอร์สโค้ดเอง อัพเกรด OS น่าจะง่ายกว่า) การติดตั้งใน OS อื่น ผมไม่แน่ใจ ใน Mac ไม่น่ามีปัญหาเพราะหลายอย่างคล้าย Linux แต่ได้ข่าวว่าการติดตั้ง FontForge ใน Windows ต้องทำอะไรพิเศษหลายอย่าง ถ้าผมใช้ Windows คงเลือกติดตั้ง Ubuntu ใน [VirtualBox](https://www.virtualbox.org/) น่าจะเป็นอีกทางเลือกนึง
